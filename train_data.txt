’وہ تو میرا بہت خیال رکھنے والا بیٹا تھا۔ اب اس کی کمی شدت سے محسوس ہوتی ہے۔‘

پشاور پولیس لائن میں ہونے والے دھماکے میں ہلاک ہونے والے عاطف مجیب کے والدین اپنے بیٹے کو یاد کر کے روتے رہتے ہیں۔ عاطف مجیب کی والدہ دل کے عارضے میں مبتلا ہیں جبکہ ان کے والد پر فالج کا حملہ ہوا ہے۔

پشاور اور خیبر پختونخوا میں صرف عاطف مجیب کا گھرانہ ہی نہیں سینکڑوں خاندان سوگ میں ہیں جہاں پشاور پولیس لائن کی مسجد میں دھماکے کے علاوہ بھی شدت پسندی کی تازہ لہر میں کئی پولیس اہلکار ہلاک ہو چکے ہیں۔

پشاور پولیس لائن کی مسجد میں دھماکہ گذشتہ چند برسوں میں پولیس پر ہونے والا سب سے بڑا حملہ تھا جس میں ایک سو سے زیادہ افراد ہلاک اور بڑی تعداد میں لوگ زخمی ہوئے۔

اس حملے کے بعد یہ بحث ہو رہی ہے کہ شدت پسندی کی تازہ لہر سے مقابلہ کرنے والی پولیس کو ریاست کی طرف سے کتنی توجہ دی جا رہی ہے؟

دوسری جانب پہلی بار اس دھماکے کے بعد پولیس اہلکاروں کی جانب سے احتجاج نے بھی اس بحث کو مضبوط کیا ہے۔

’جب معلوم ہوا کہ دھماکہ مسجد میں ہوا ہے تو میرا دل بیٹھ گیا‘
خیبرپختونخوا پولیس کے لیے یہ حالات نئے نہیں۔ اس سے قبل 2007 کے بعد بھی صوبے میں شدت پسندی میں اضافہ ہوا تھا اور صوبائی پولیس ہی پہلا نشانہ بنی تھی۔

عاطف مجیب کی عمر لگ بھگ 34 سال تھی۔ جب پشاور پولیس لائن میں دھماکہ ہوا تو وہ ڈیوٹی پر تھے۔ ان کی والدہ ناز کہتی ہیں کہ ’عاطف کی شادی سے پہلے 2015 میں وہ دیگر پولیس اہلکاروں کے ساتھ ہنگو سے تربیت حاصل کرنے کے بعد واپس آ رہا تھا کہ راستے میں بارودی مواد سے دھماکہ ہوا جس میں چھ اہلکار ہلاک ہو گئے تھے لیکن عاطف محفوظ رہا تھا۔‘

’ہمیں اطلاع ملی کہ اس طرح دھماکہ ہوا ہے۔ گھر میں سب لوگ جمع ہو گئے تھے، سب پریشان تھے۔ اتنے میں عاطف آیا تو اس کا جسم کانپ رہا تھا۔ وہ خوفزدہ تھا لیکن کہہ رہا تھا کہ وہ ٹھیک ہے۔‘

پشاور شہر کی ایک تنگ گلی میں واقع چھوٹے سے مکان میں عاطف کے خاندان کے افراد سے میری ملاقات پشاور پولیس لائن دھماکے میں ان کی ہلاکت کے بعد ہوئی۔

عاطف کے والد مجیب خان 85 برس کی عمر میں بیٹے کے غم میں نڈھال ایک چھوٹے سے کمرے میں اپنے بڑے بیٹے اور بھتیجوں اور بھانجوں کے ساتھ بیٹھے تھے۔

اوپر دوسرے کمرے میں عاطف کی والدہ اور ساس ایک ہی کمرے میں بیٹھی تھیں۔ عاطف کی والدہ نے کہا کہ ’وہ بہت فرمانبردار بیٹا تھا، عبادت گزار تھا، قران کی تلاوت اور پانچ وقت کی نماز ادا کرتا تھا۔‘

’وہ ہمارا بہت خیال رکھتا تھا۔ ادویات اور دیگر تمام ضروریات کا اسے احساس تھا۔ ہمارا گزارا بہت اچھا ہو رہا تھا۔ صبح دفتر جانے سے پہلے اور واپس آتے ہی پہلے میری طرف آتا تھا، سلام کرتا اور دعاؤں کا کہتا تھا۔‘

عاطف کی والدہ نے بتایا کہ ’جب پولیس لائن میں دھماکہ ہوا تو مجھے کوئی کچھ نہیں بتا رہا تھا۔ سب کہہ رہے تھے کہ پولیس لائن میں دھماکہ ہوا ہے، عاطف کو فون کر رہے تھے لکن اس سے رابطہ نہیں ہو رہا تھا۔‘

’سب کہہ رہے تھے کہ نیٹ ورک کام نہیں کر رہا۔ جب یہ معلوم ہوا کہ دھماکہ مسجد میں ہوا ہے تو پھر میرا دل بیٹھ گیا کیونکہ میرا بیٹا باقاعدگی سے نماز پڑھتا تھا، تلاوت کرتا تھا۔ مجھے لگا کہ عاطف مسجد میں ہی ہو گا۔‘

’اس کے بعد اطلاع آئی کہ عاطف بھی مسجد میں تھا اور اب وہ نہیں رہا۔ گھر میں کہرام برپا ہو گیا۔‘

ایک گھنٹہ قبل
جنوبی کیرولائنا کی سابق گورنر اور اقوام متحدہ کی سفیر نکی ہیلی نے اعلان کیا ہے کہ وہ 2024 میں ہونے والے انتخابات میں امریکی صدرارتی عہدے کی امیدوار ہیں۔

انہوں نے ٹوئٹر پر ایک ویڈیو میں کہا ’اب پیچھے ہٹنے کا وقت نہیں ہے۔ بلکہ ایک مضبوط اور قابل فخر امریکہ بنانے کا وقت ہے‘۔

نومبر میں ان کے سابق باس ڈونلڈ ٹرمپ کی جانب سے اعلان کیے جانے کے بعد، انتخاب لڑنے کا اعلان کرنے والی وہ دوسری بڑی ریپبلکن امیدوار ہیں۔

نکی ہیلی ایسی تیسری انڈین نژاد امریکی ہیں جو صدارتی عہدے کے الیکشن کے لیے سامنے آئی ہیں۔

انہوں نے2021 میں کہا تھا کہ وہ ٹرمپ کو چیلنج نہیں کریں گی، لیکن حالیہ مہینوں میں انہوں نے اپنا ذہن تبدیل کیا اور کہا کہ اب ’ نئی نسل‘ کو آگے آنے کی ضرورت ہے۔

دیگر ریپبلکنز جن کی اپنی پارٹی کے لیے انتخابی مہم شروع کرنے کی توقع ہے، ان میں فلوریڈا کے گورنر رون ڈی سینٹیس اور سابق نائب صدر مائیک پینس شامل ہیں۔

اس سے قبل وہ 6 جنوری 2021 کو امریکی پارلیمنٹ پر ڈونلڈ ٹرمپ کے حامیوں کے حملے اور ان کے رویے پر تنقید کر چکی ہیں۔ اس واقعہ کے اگلے ہی دن انہوں نے کہا تھا کہ الیکشن سے لیکر اس حملے تک ڈونلڈ ٹرمپ کی سرگرمیوں کو تاریخ میں تنقید کی نگاہ سے دیکھا جائے گا۔

ابتدائی پولز میں ڈونلڈٹرمپ جنوبی کیرولائنا میں آسان برتری کے ساتھ دکھائی دے رہے ہیں اور نکی ہیلی کے لیے یہ مقابلہ مشکل ہو گا۔

پولنگ فرم ٹریفلگر گروپ کے حالیہ سروے میں موجودہ اور ممکنہ امیدواروں کو شامل کیا گیا ہے جس میں ڈونلڈ ٹرمپ 43 فیصد کے ساتھ پہلے اور مس ہیلی 12 فیصد کے ساتھ چوتھے نمبر پر ہیں۔

ان سے پہلے دیگر ہندوستانی امریکیوں میں لوزیانا کے گورنر بوبی جندل تھے، جنہوں نے 2015 میں بھی کوئی خاص توجہ حاصل نہیں کی، اور موجودہ نائب صدر کملا ہیرس، جنہوں نے 2020 کے الیکشن میں نامزید ہونے کی کوشش کی تھی۔
اقوام متحدہ میں امریکہ کی مستقل مندوب نکی ہیلی نے کہا ہے کہ پاکستان اب بھی دہشت گردوں کو محفوظ بناہ گاہیں مہیا کر رہا ہے جہاں سے وہ امریکی فوجیوں پر حملے کر رہے ہیں۔

نکی ہیلی (جن کا مکمل نام نرمتا رندھاوا ہیلی ہے) پہلی بھارتی نژاد امریکی سیاستدان ہیں جن کا امریکہ کے اس اعلیٰ عہدے پر تقرر ہوا۔ انھوں نے چند ہفتے پہلے ہی اس عہدے سے الگ ہونے کا اعلان کیا تھا۔

ان کی جگہ ہیدر نوؤرٹ کے نام کا نئی سفیر کے طور پر اعلان بھی کر دیا گیا ہے۔

حال ہی میں امریکہ کے ایک معروف جریدے ’دی ایٹلانٹک‘ کو دیے گئے ایک انٹرویو میں نکی ہیلی نے کہا کہ پاکستان کو ایک بھی ڈالر نہیں دینا چاہیے تھا کُجا امریکہ نے اربوں ڈالرز دیے۔

امریکہ کی بیرونی امداد اور خارجہ پالیسی کے بارے میں ایک سوال کے جواب میں نکی ہیلی نے کہا کہ پاکستان کو اس وقت ایک ڈالر بھی نہیں دینا چاہیے جب تک کہ اس کا رویہ بدل نہیں جاتا ہے۔ ’اربوں ڈالرز کو صحیح استعمال کریں۔ یہ تبدیلی لانے کیلئے کوئی کم رقم نہیں ہے۔
نکی ہیلی نے کہا کہ امریکہ کو پاکستان پر واضح کردینا چاہیئے امریکہ اس وقت تک کسی قسم کی فوجی امداد نہیں دے گا نہ ہی دہشت گردی کے خلاف مدد کرے گا جب تک پاکستان کو یہ نے بتا دیا جائے کہ اُسے کیا کچھ کرنا ہو گا۔

’اس سے پہلے کہ ہم آپ کی فوجی امداد بحال کریں یا آپ کی انسدادِ دہشت گردی میں مدد کریں آپ کو یہ یہ کام کرنے ہوں گے۔‘

انھوں نے امریکی امداد کو خارجہ پالیسی کے ایک حربے کے طور پر استعمال کرنے کو جائز کہا۔

سعودی عرب کے امریکہ کے خصوصی تعلقات کی اہمیت کا ذکر کرتے ہوئے نکی ہیلی نے کہا کہ سعودی صحافی جمال خاشقجی کے قتل کو نظر انداز نہیں کرنا چاہیے۔ اس قتل کو کسی صورت معاف نہیں کرنا چاہیے کیونکہ یہ امریکی اقدار کا معاملہ ہے۔

تاہم انھوں نے کہ کیونکہ سعودی عرب مشرقِ وُسطیٰ میں ایران کے خلاف امریکہ کا اہم اتحادی ہے اس لئے اس کا ساتھ بھی نہیں چھوڑنا چاہیے کیونکہ یہ امریکی مفادات کا معاملہ ہے۔

جب ان سے پوچھا گیا کہ امریکہ اپنی اقدار اور اپنے مفادات دونوں کو ساتھ رکھ کر کس طرح جمال خاشقجی کے قتل کے مجرموں کو سزا دلوا سکتا ہے تو نکی ہیلی نے کہا کہ ہر بات سفید اور سیاہ نہیں ہوتی ہے، لیکن یہ دونوں باتیں ایک متوازن پالیسی کے ذریعے ایک ہی وقت میں جاری رہ سکتی ہیں۔

میرے خیال میں بنیادی بات یہ ہے کہ ہم اس قتل کو نظرانداز نہیں کرسکتے ہیں۔ نہیں، ہم ان کے پارٹنر نہیں رہ سکتے ہیں اگر ان کا رویہ بدمعاشوں جیسا جاری رہتا ہے۔ لیکن کیا آپ کو معلوم ہے کہ جب ایران کا معاملہ آتا ہے تو یہ ملک ہمارا ایک اہم ترین پارٹنر ہے، اور ہمارا حقیقی پارٹنر جب ایران سے جنگ کی صورت پیدا ہوتی ہے۔ اس لیے یہ بات پارٹنرشپ پر غالب آجاتی ہے۔ لیکن آپ کو دونوں ہی باتیں کرنا ہوں گی۔

فہم کی آخری منزل سوال ہے۔ سوال تجسس کی کھڑکی سے جھانکنے والی وہ آنکھ ہے جس کی پُتلیوں کے سوتے انتظار کی کیفیت سے دوچار ہیں۔ سوال ’سلونی‘ کی بُنیاد اور لاعلمی سے علم کی جانب پہلا قدم ہے۔ بعض سوال جواب سے زیادہ وزنی اور خیال سے زیادہ اہم ہوتے ہیں۔ بقول امجد اسلام امجد ’سخت بے زمینی‘ اور ’سخت لا مکانی‘ کے اس دور میں ریاست کو چند مشکل سوالات کا جواب ڈھونڈنا ہے۔

ہم ایک ایسے موڑ پر کھڑے ہیں جہاں ریاست اور مملکت کو چند سوالوں کے جواب دینے ضروری ہیں ورنہ ابہام کی اس ریاست میں امکان ختم ہو جائیں گے۔ ان سوالوں کے جواب ہی ریاست کو دو عملی اور فریب سے نکال سکتے ہیں۔

جناب! کیا ہم ایک آئینی جمہوری ریاست ہیں جہاں آئین کی عملداری ہے؟ کیا ہم ایک آزاد معاشرہ ہیں جہاں آزادی رائے اور شخصی آزادیاں موجود ہیں؟ کیا ہم ایک ایسا معاشرہ ہیں جہاں طاقت کا سرچشمہ صرف عوام ہیں؟ اگر آئین کی عملداری ہے تو معاشرتی ناہمواری، مذہبی تفرقہ بازی اور معاشی استحصال کیوں موجود ہے؟

ایسا کیوں ہوا کہ ریاست کے وجود کے ساتھ ہی ایک متضاد بیانیے کو بُنیاد بنایا گیا؟ مذہب، معیشت اور معاشرت کو ایک ایسے بیانیے کے سُپرد کیا گیا جس نے سوائے کنفیوژن کے کچھ نہیں دیا۔

مذہب اور ریاست کو الگ رکھنے والے محمد علی جناح کی ریاست مذہبی جنونیوں کے ہاتھ لگی اور پھر مملکت کے ساتھ وہ ہوا جو کبھی سوچا بھی نہیں جا سکتا تھا۔ سوال یہ ہے کہ کیا ریاست خود کو قائد اعظم کے اصلی بیانیے کے مطابق مذہب سے الگ کر سکتی ہے؟

کہنے کو ریاست پاکستان میں ایک آئین کار فرما ہے جس پر گذشتہ پانچ دہائیوں میں کبھی عمل نہیں ہوا۔ آئین کی پامالی کو بارہا وطیرہ بنایا گیا مگر آئین میں رہ کر بے آئینی کی جو تاریخ بنی اور بن رہی ہے اُس کی مثال نہیں ملتی۔

ہم مان کیوں نہیں لیتے کہ ہم ایک نہیں دو آئین رکھتے ہیں، طاقتور کا آئین الگ اور کمزور کا آئین جُدا؟ طاقتور آئین پامال کرے تو گارڈ آف آنر کے ساتھ دفن ہوتے ہیں اور کمزور کا آئین اور قانون جُنید حفیظ کی طرح کئی سالوں جیل کی کال کوٹھڑی میں گلتا سڑتا رہتا ہے۔
‘سوال آزادی اظہار کا بھی ہے جو ایک سراب بن چکا ہے۔ سچ کہنے والے مصلوب اور گالم گلوچ کرنے والے آزادی اظہار کے متوالے بتائے جاتے ہیں۔ مخمصے میں ہوں کہ ایک طرف گالی دینا، بہتان لگانا، جھوٹ بولنا آزادی اظہار ہے تو دوسری جانب اسے روکنا آئین کی خلاف ورزی۔۔۔ ایسے میں آزادی اظہار کی حدود کا تعین کیسے ہو؟

شخصی آزادی کی حد کہاں ہے اور کون اسے آئین کے پردے میں استعمال کرنا جانتا ہے؟ آزادی کس کی ناک تک ہے اور کس کی ناک خود آزادی کی حد بن چکی ہے؟ ستم ظریفی کہیے کہ آئین شکن آئین کو ڈھال بنا رہے ہیں اور آئین کی خلاف ورزی کرنے والے ’آئین بچاؤ‘ تحریکیں چلا رہے ہیں۔

امجد اسلام امجد سے پھر معذرت ’سخت بے آئینی ہے، سخت لا قانونی ہے‘، کیا سب خلط ملط نہیں ہو چکا؟ مان لیجیے کہ آئین کے تحفظ کی آڑ میں آئین چرا لیا گیا ہے۔

مجھے اندیشہ ہے کہ بغاوت کے مقدمات جس انداز میں گھڑے جا رہے ہیں اس کا اصل ہدف مستقبل میں آئین اور جمہوریت پسند ہو سکتے ہیں۔ کہیں ان کارروائیوں کا مقصد آنے والے دنوں میں غداری کے مقدمات کی راہ کو ہموار کرنا تو نہیں؟

آئین میں اداروں کی حدود متعین ہیں مگر کیا کریں کہ اسٹیبلشمنٹ سیاست سے الگ ہوتی ہے تو عدلیہ آئین پر شب خون مارنے کی تیاری میں لگ جاتی ہے ایسے میں پارلیمانی اختیار انصاف کے چند بُتوں کے ہاتھوں یرغمال ہو جاتا ہے۔ سوال یہ ہے کہ آئین کا جو حُلیہ ہم بگاڑ چُکے ہیں اسے ابہام سے نکالے گا کون؟